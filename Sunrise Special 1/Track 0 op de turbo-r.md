T R A C K   0   O P   D E   T U R B O   R


Het zal veel MSX turbo R bezitters al zijn opgevallen dat de
diskdrive  veel  meer  geluid  produceert bij  het lezen  of
schrijven van  track 0  dan bij  het lezen  of schrijven van
andere tracks. Waarom is dat zo?


B E L A N G R I J K E   I N F O R M A T I E

Track  #0  bevat de  logische sectoren  #0 tot  en met  #17.
Sector #0  tot en  met #8 op kant #0 en sector #9 tot en met
#17  op kant #1. Zoals u weet (of anders in de diskcursus op
deze  Special  kunt  lezen)  staat  in  deze  sectoren  zeer
belangrijke informatie, namelijk de bootsector, de FAT en de
directory.

Deze informatie is zeer belangrijk voor het functioneren van
de  diskette. Raakt  deze informatie  beschadigt, dan  is de
informatie  op  de rest  van de  diskette slechts  met grote
moeite bereikbaar.  Vandaar dat het een absolute ramp is als
een van de sectoren #0 t/m #13 beschadigd raakt.


      B U I T E N S T E   T R A C K

Een oplossing  die bij alle computers gebruikt wordt, is het
feit  dat track  0 de  buitenste track  is. Van  binnen naar
buiten toe  worden de  tracks steeds groter, terwijl er toch
steeds  dezelfde  informatie  op  staat.  U begrijpt  dat er
minder  storingen optreden  indien de  informatie verder uit
elkaar staat.  Daarom is het beter om voor de zo belangrijke
track 0 de buitenste track te gebruiken.


         E X T R A   V E I L I G

Bij het  ontwikkelen van  de turbo  R vond men dit blijkbaar
nog  niet genoeg,  want op  de turbo  R krijgt  track 0  een
speciale behandeling, die nog veiliger is.

Ik weet  niet precies  wat deze  speciale behandeling  doet,
maar  vast staat  dat het herrie maakt! Veel extra tijd kost
het echter niet, het verschil in snelheid tussen het inlezen
van track 0 en een willekeurige andere track is nihil.


       E I G E N L I J K   S T I L

De  diskdrive van  de turbo  R is  eigenlijk erg stil. Zelfs
diskettes die  op mijn  vorige computer  (een Sony  HB-F700P
MSX2)  "aanliepen" werken nu geruisloos. Behalve bij track 0
dan natuurlijk.

Je  kan het  goed merken als je een diskette met een sector-
kopieerprogramma  kopieert.  Aan  het  begin  wordt  track 0
gelezen, dat  maakt herrie,  en daarna  hoor je  bijna niets
meer.  Alleen het  "overstappen" van de kop van de diskdrive
naar een  andere track  is te  horen door  een klein  tikje.
Verder is de diskdrive zeer stil!

Maar  bij het  inlezen/wegschrijven van  files produceert de
turbo R  wel redelijk  wat geluid.  Dit komt omdat de meeste
files  niet al  te lang  zijn, en dus de voornaamste tijd in
beslag wordt  genomen door  het lezen van de directory en de
FAT. En dat maakt nou precies die herrie...


          B E T R O U W B A A R

Ik neem het geluid voor lief, want de diskdrive van de turbo
R is  wel zeer betrouwbaar. Ik heb mijn turbo R al bijna een
jaar,  maar heb nog nooit last gehad van kapotte sectoren in
de FAT  of directory.  Bij mijn vorige computer kwam dat wel
zo  af en toe voor. Blijkbaar helpt die speciale behandeling
uitstekend!

                                       Stefan Boer
